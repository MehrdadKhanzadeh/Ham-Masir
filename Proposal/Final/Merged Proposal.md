# پروپوزال نهایی درس مهندسی نرم‌افزار (هم‌مسیر)

## میزان برتری پروژه از جنبه‌های مختلف

### مقدمه

این پروژه، تلاش برای ایجاد بستری مناسب جهت حمل و نقل کم‌هزینه و آسان مسافران شهری و بین‌شهری است. در این راستا، کاربران می‌توانند در دو نقش راه‌بر و هم‌راه ظاهر شوند. این دو نقش به صورت زیر تعریف می‌شوند:

راه‌بر: شخصی که صاحب وسیله‌ی نقلیه می‌باشد، به صورت موردی یا مقطعی قصد سفر درون یا برون شهری دارد و در این سفر می‌تواند فرد یا افرادی را به صورت رایگان یا در ازای مبلغی با خود همراه نماید.

هم‌راه: شخصی که به صورت موردی یا مقطعی قصد سفر درون یا برون شهری دارد و مایل است هم‌سفر راه‌بر شود.
این اپلیکیشن، ارتباط بین راهبر و همراه را میسر می‌کند.

### ضرورت انجام پروژه

افزایش روزافزون جمعیت شهرها و خودروهای تک‌سرنشین، موجب ازدحام بیش از حد خیابان‌ها به خصوص در زمانهای پرتردد ترافیکی شده و آلودگی زیادی را به همراه داشته است. از طرفی دیگر، دسترسی دشوار و محدود به وسایل نقلیه‌ی عمومی و هزینه‌ی زیاد استفاده از حمل و نقل شخصی (مخصوصاً به صورت دائم) باعث ایجاد تفکری برای خلق محصولی جدید شد.

### اهداف پروژه

- **تسهیل فرایند حمل و نقل مسافران درون و برون شهری: **این اپلیکیشن می‌تواند گام بزرگی در راستای حمل و نقل آسان و کم‌هزینه برای همه‌ی مردم بردارد.

- **کاهش آلودگی هوا و ترافیک:** تردد هر روزه‌ی بسیاری از خودرو‌های تک‌سرنشین در سطح شهر باعث ایجاد آلودگی هوا و ترافیک زیادی شده است. بسیاری از این وسایل توانایی هم‌سفر شدن را دارند و با این اپلیکیشن می‌توان از ازدیاد خودرو جلوگیری کرد.

- **افزایش نشاط اجتماعی:** تنهایی بشریت در دوران امروزی به مسئله‌ای جدی تبدیل شده و هر ساله شاهد افزایش آمار افسردگی و خودکشی و دور شدن هر چه بیشتر افراد از هم هستیم. این برنامه و فعالیت‌های مشابه می‌توانند بستری را برای نزدیک‌تر شدن انسان‌ها، کاهش تنهایی و افزایش نشاط و شادی جامعه فراهم کنند.

### نحوه‌ی انجام پروژه

این پروژه به دو قسمت سرور و کلاینت تقسیم می‌شود که هر کدام از این دو قسمت شامل WPهای زیر هستند:

* ##### سیستم ثبت نام و ورود کاربران

* ##### سیستم انتخاب برنامه‌ی سفر (روز یا تاریخ، مبدأ، مقاصد میانی و مقصد نهایی) و هزینه توسط کاربر

* ##### سیستم ارتباط راه‌بر با هم‌راه

* ##### سیستم کنترل سفر، نظارت بر اجرای درست سفر و جلوگیری از خطرات احتمالی

* ##### سیستم امتیازدهی و نظردهی کاربران به کاربران

* ##### سیستم دریافت بازخورد و نظرات کاربران درباره‌ی نرم‌افزار



### کیفیت انجام پروژه

|                                 سیستم ثبت نام و ورود کاربران |       ماژول نرم‌افزاری مدیریت کاربران |
| -----------------------------------------------------------: | -----------------------------------: |
| **سیستم انتخاب برنامه‌ی سفر (روز یا تاریخ، مبدأ، مقاصد میانی و مقصد نهایی) و هزینه توسط کاربر** |   **ماژول نرم‌افزاری برنامه‌ریزی سفر** |
|                              **سیستم ارتباط راه‌بر با هم‌راه** |   **ماژول نرم‌افزاری ارتباط هم‌سفران** |
| **سیستم کنترل سفر، نظارت بر اجرای درست سفر و جلوگیری از خطرات احتمالی** |     **ماژول نرم‌افزاری نظارت بر سفر** |
|              **سیستم امتیازدهی و نظردهی کاربران به کاربران** |        **ماژول نرم‌افزاری امتیازدهی** |
|    **سیستم دریافت بازخورد و نظرات کاربران درباره‌ی نرم‌افزار** | **ماژول نرم‌افزاری ارزیابی اپلیکیشن** |

### سیستم‌های نرم‌افزاری مشابه

- **Couchsurfing**
- **Uber**
- **Snapp**
- با همسفر

### تأثیر در آینده‌ی شغلی

تیم ما تیم کاملاً نوپایی می‌باشد و هم‌چنین ایده‌ای که قصد بر مهندسی و پیاده سازی آن داریم نیز ایده‌ای کاملاً جدید است، لذا مسلماً مهم‌ترین دستاورد این پروژه برای تیم ما تجربه‌ای است که در کلیه مراحل آن اعم از برنامه‌ریزی، تجزیه و تحلیل، طراحی و پیاده‌سازی آن از صفر تا صد کسب می‌کنیم. به علاوه، به دلیل اینکه همه‌ی اعضای گروه با هم آشنایی کامل ندارند، این پروژه می‌تواند تمرین بسیار خوبی برای کار تیمی و کارکردن با افرادی باشد که تجربه‌ی کاری و آشنایی قبلی با آن‌ها نداریم. علاوه بر موارد ذکر شده، روبرویی با چالش‌های غیر علمی و مسائل مختلف (مانند بازاریابی محصول، دریافت مجوز‌های لازم و ...) می‌تواند گام بزرگی در آینده‌ی شغلی ما داشته باشد. یادگیری تکنولوژی‌های مختلف نیز از دیگر دستاورد‌های این پروژه است. هم‌چنین این پروژه به دلیل قوت ایده‌ی اصلی و هم‌چنین کاربرد بشر دوستانه و موافق محیط زیستی که دارد اعتباری برای کارنامه‌ی هر یک از اعضای تیم است.

### نحوه‌ی تبادل با مشتریان در خلال انجام پروژه

مشتریان این پروژه در مرحله‌ی اول خود ما هستیم. علاوه بر این، این پروژه ابتدا برای دانشجویان دانشگاه صنعتی اصفهان مورد آزمایش قرار خواهد گرفت. در این مرحله برنامه از طریق کانال‌های ارتباطی دانشگاه (مانند کانال چتربازان دانشگاه) به اطلاع عمومی دانشجویان خواهد رسید. به دلیل نزدیکی دانشجویان و تیم پروژه، بازخورد به سادگی دریافت می‌شود و تغییرات درخواستی تا حد امکان اعمال می‌شوند. هم‌چنین با راه‌اندازی سیستم بازخورد و نظرات، کاربران به راحتی می‌توانند نظرات خود را با ما در میان بگذارند.

### درباره‌ی تیم

نیازسنجی مناسب و توانایی تحلیل‌گری مسائل، از جمله مهم‌ترین ویژگی‌هایی است که یک مهندس نرم افزار دغدغه‌مند داراست. پروژه‌ی پیش رو نیز از بطن همین نیازسنجی ها سر برآورد؛ زمانی که مهندسان این تیم منابع در دسترس را به خوبی شناختند و درصدد رفع مشکل فراگیر و همه روزه ی همه ما، یعنی حمل ونقل، برآمدند. آنچه بی شک در دل این انتخاب نهفته است، حضور بی‌پرده‌ی حس دغدغه‌مندی یاد شده در بالاست که این خود بیش از هرچیز دیگر شایستگی فعالیت افراد این گروه را به عنوان برطرف کنندگان این نیاز، اعلام می کند.
علاوه برآنچه که گفته شد، تاثیر به سزای ابزار و تکنیک های بروز مهندسی، در پیش برد اهداف یک گروه مهندسی نرم‌افزار، بر کسی پوشیده نیست؛ لازم به ذکر است که افراد این تیم از جمله افراد توانا و تکنیکال در زمینه‌‌ی توسعه‌ی نرم افزار هستند که از جمله ی این توانایی ها می توان به تجارب گسترده در کار با پایگاه‌های داده، طراحی رابط کاربری، وب سرور نویسی، طراحی های گرافیکی و... اشاره کرد.







## میزان تأثیر پروژه

### موقعیت شغلی آینده

بدون شک از جمله اولین دست‌آوردهایی که فعالیت کردن در قالب یک تیم توانا و باتجربه نصیب هر یک از اعضای آن تیم می‌کند، افزایش تجربه‌ی کار حرفه‌ای است که این خود می‌تواند عامل بسیار مهم و تاثیرگذاری در آینده‌ی شغلی افراد تیم باشد؛ البته علاوه بر این مورد که از حداقل‌های مزایای کسب شده توسط افراد تیم است، این پروژه خود می‌تواند با جذب سرمایه گذاران و شتاب‌دهندگان، زمینه‌ی شکل‌گیری یک شرکت دانش‌بنیان را فراهم آورد که افراد این تیم از جمله عوامل و مدیران این شرکت خواهند بود.

### نتایج پروژه در قالب مقاله

آن‌چه که امروز تمامی جنبه‌های تکنولوژی را به صورت مستقیم و غیرمستقیم تحت تاثیر خود قرار داده است، کاربرد هوش مصنوعی در این عرصه است. با به‌کارگیری تکنیک‌های هوش مصنوعی در این پروژه، سیستم نهایی قادر خواهد بود که در مواردی به صورت خودکار تصمیماتی را اتخاذ کند که در راستای بهبود عملکرد سیستم است. برای نمونه مواردی که مدنظر تیم مهندسی این سیستم بوده است، استفاده از این تکنیک برای پیشنهاد دادن یک برنامه‌ی هفتگی و مشخص نمودن راننده، متناسب با خصایص اخلاقی فرد است؛ با این مقدمه در صورتی که تیم مهندسی این مجموعه موفق به بکار بستن تکنیک‌های نوین هوش مصنوعی در پروژه شود، پروژه پتانسیل بالایی برای تبدیل به یک مقاله‌ی علمی را نیز خواهد داشت.

### گزارش نتایج کار

ویژگی بارز این پروژه فراگیر بودن آن است؛ به این معنا که مشکلی که پروژه برای ما حل می کند مشکلی است که همگی روزی به آن مبتلا بوده‌ایم. به‌علاوه اینکه این پروژه مشکل را با قیمتی ارزان و بصرفه برای ما حل می کند؛ در مسائلی این چنینی محصولات به صورت رو در رو بیش از هر راه دیگری مورد تبلیغ قرار می گیرند. تنها موردی که باید توسط تیم مهندسی مورد توجه قرار گیرد، ورود به عرصه برای گام نخست است که برای این مورد محیط دانشگاه را در نظر گرفته‌ایم. دراین محیط تبلیغ را از طریق بنرها، کانال ها و صفحات مجازی شروع می‌کنیم و شروع به کار خود را با حل مشکلات حمل و نقل صنف خودمان یعنی صنف دانشجو شروع می‌کنیم که بی شک باعث افتخار تیم توسعه‌دهنده‌ی این پروژه خواهد بود.

## پیاده‌سازی

### برنامه‌ی احتمالی انجام پروژه

* تا پایان فروردین ۹۸ سیستم را به طور کامل تحلیل کرده و محصول آماده‌ی مرحله‌ی پیاده سازی می‌شود.
* تا پایان اردیبهشت ۹8 سیستم ثبت‌نام و ورود کاربران، سیستم انتخاب برنامه‌ی سفر و سیستم ارتباط راه‌بر و هم‌راه
* تا نیمه‌ی تیر ۹۸ سیستم نظردهی کاربران و بازخورد درباره‌ی برنامه اضافه شده و سیستم مورد تست قرار گرفته است و وارد جامعه‌ی کوچک آزمایش سیستم (دانشگاه صنعتی اصفهان) می‌شود.

### ریسک‌های احتمالی و نحوه‌ی برطرف کردن آن‌ها

در مسیر پیش‌برد هر پروژه‌ای بی‌شک خطراتی به صورت احتمالی تیم توسعه‌دهنده را تهدید می‌کند. از ریسک‌های مورد نظر این برنامه و تمام برنامه‌های نو، پذیرفته نشدن توسط جامعه‌ی هدف است. در راستای تحلیل این تهدید، از عواملی که ممکن است مردم این برنامه را نپذیرند به عدم اطمینان به برنامه و غیر متمرکز بودن آن رسیده‌ایم، بدین منظور تدابیری نیز سنجیده ایم؛ برای مثال از جامعه‌ای کوچک مانند دانشگاه شروع می‌کنیم تا مسافر و راننده خیلی از منطقه‌ی امن خود دور نشوند و آشنایی کلی با طرف خود داشته باشند، اما به هر حال هدف این برنامه همگانی شدن است و متأسفانه حتی برنامه های خیلی معتبر و مشابه نیز توسط عده ای مورد پذیرش و استفاده قرار نمی‌گیرند.
در زمینه‌ی پیاده‌سازی نیز ممکن است سرور ارائه دهنده ی نقشه، دیگر به کاربران ایرانی اجازه‌ی استفاده از سرویس خود را به دلیل مسائل تحریم ندهد که در این موارد می‌توان از سرویس‌های متن‌باز یا سرویس‌های داخلی استفاده کرد.
مورد دیگر این است که شرکت های پیشتاز در عرصه‌ی حمل و نقل، در مراحل اولیه‌ی راه‌اندازی سیستم که سیستم هنوز کابران زیادی ندارد، طرحی مشابه این سیستم را راه‌اندازی کنند و نرم‌افزار این تیم اقبال خود را از دست بدهد؛ برای این جلوگیری از این اتفاق باید برنامه زمانی به تبلیغ عمومی برسد که به جای‌گاه محکمی رسیده باشد و تعداد قابل قبولی از دانشگاهیان و اطرافیان تیم از برنامه استفاده کرده باشند.